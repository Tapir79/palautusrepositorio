# Retrospektiivi

Retrospektiivien tarkoitus on tarkastella tiimin onnistumisia ja kehittämiskohteita tulevaa työtä varten. Retrospektiivitekniikoiden avulla voidaan kehittää tiimin toimintaa. Menetelmät sopivat mm. ajattelun ja näkökulmien laajentamiseen, positiivisen palautteen ja vahvuuksien korostamiseen, toiminnan konkreettiseen parantamiseen, tiimidynamiikan ja yhteistyön kehittämiseen, tavoitteiden, riskien ja esteiden tunnistamiseen, laajempien ilmiöiden tarkasteluun ja epäonnistumisten ehkäisyyn.
`Glad, Sad, Mad` -tekniikka on yksinkertainen menetelmä, joka korostaa sprintin aikana heränneitä tunteita. Tiimin jäsenet miettivät edellisessä sprintissä heitä ilahduttaneita, harmittaneita ja ärsyttäneitä asioita ja kirjoittavat ne lapuille. Laput kerätään ja ryhmitellään. Tämän jälkeen äänestetään tärkeimmät asiat jatkokeskustelun aiheiksi seuraavan sprintin kehittämistä varten. 
`Start, Stop, Continue, More of, Less of Wheel` on nopea ja yksinkertainen tapa seurata tiimin prosesseja ja niiden tilaa. Tavoitteena on kartoittaa konkreettisia asioita, jotka tulisi aloittaa tai lopettaa. Lisäksi mietitään mitä kannattaa jatkaa kuten ennenkin, mitä tehdä enemmän ja mitä vähemmän. Jokainen tiimin jäsen antaa palautetta, jonka pohjalta käydään yhteinen keskustelu. Tärkeimmistä havainnoista sovitaan konkreettiset jatkotoimenpiteet. 